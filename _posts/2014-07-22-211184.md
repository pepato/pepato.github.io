---
layout: post
title: '22 (agnese)'
date: 2014-07-22 14:54
comments: true
categories: 
---
Devo ricordarmi quella bellissima citazione (era di Pasolini?) sulla solitudine, che è al tempo stesso necessità e prigione, salvezza e condanna...

Più passa il tempo e più mi rendo conto che l'uomo non è solo un'isola, ma peggio: è una fortezza, estesa disordinatamente in altezza e larghezza, composta di muri spessi che riacchiudono trombe e atrii muscosi e umidi, bui. Crescendo e invecchiando si rafforza la propria identità, ma si inspessiscono i muri e si rende ancora più difficile lasciare che gli altri vi entrino, trovino spazi spiragli o feritoie per accedere, visitare, portare un po' di luce, lasciare se stessi. Si cresce in maestosità, si cresce più deboli, e lentamente si viene abbandonati, ci si lascia abbandonare, diventando troppo solidi e troppo fortificati per avere davvero un contatto con qualcuno, uno scambio. Si diventa rovina, ignoranti dell'edera che fiorisce come una barba, inconsapevolmente accettata.

Ma invece, essere un giardino. Una spiaggia. Un gomitolo di sentieri. Un bosco rado e silenzioso, disordinato e fresco, lentamente bruciato dal sole, ma aperto indifferente a ogni uccello, ogni soffio di vento, ogni solitario viandante che decide di regalarsi uno sguardo all'insù, a respirare l'aria già respirata, umida, viva.