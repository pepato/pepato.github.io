---
layout: post
title: '15'
date: 2014-07-15 06:33
comments: true
categories: 
---
Leggo Pasolini sul treno verso Laurentina, leggo le Ceneri di Gramsci. E l'aria di Roma è subito mia, rimbalza come luce da quelle pagine leggere, trainandosi dietro Dante e Foscolo e Montale. Rivedo le mura silenziose del mio Keats e del mio Shelley, riconosco le quieti rumorose del Testaccio, risento le parole di un'anima in fuga e sballottata da tempeste tutte sue, tutte interiori, strappato fra ideologia e ideologia, fra corpo e corpi, fra anime solo, come tutti, ma più attento di tutti.

Capisco molto di lui - e di me finalmente - in quelle pagine belle e disperate e ansiose, anche nei versi più sbagliati e negli sguardi più fraintesi che dava dietro sé, a un passato inesistente, a una promessa che nei volti dei poveri aveva letto solo lui (e forse Rousseau).

Ma capisco il vento lieve che questa mattina luminosa ha reso il cielo azzurro e bello, a ospitare le bandiere alfabetiche, a rendere bella la vita per chi sotto di lui cammina, e ha la bravura di notarlo.

Vorrei avere il tempo di mettermi davanti alla finestra dell'ufficio, al pomeriggio dopo pranzo, e filmare per decine di minuti le bandiere incatenate lottare con il vento, onnipresente, costante, profumato, di questo marciapiede mediterraneo.