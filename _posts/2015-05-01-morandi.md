---
layout: post
title: Morandi
date: 2015-05-01
author: enrico
published: true
---

Oggi sono andato a vedere la bellissima mostra di Giorgio Morandi al Vittoriano. La disposizione chiara e fitta dei quadri negli ampi spazi bianchi era eccellente, e ha valorizzato ogni singola opera. Potenti e rivelatori, come sempre, i ripetuti dipinti delle sue celebri nature morte.

Ho osservato cose nuove. La metafisica dei soggetti: sempre le solite bottiglie e vasi, sempre nei loro colori smorti, soffocati. Ma ho notato come i gruppi di oggetti sono sempre compatti fra loro, inseriti, anche piattamente, nello sfondo vuoto. Gli oggetti sono sempre vicini - solo un quadro, in cui peraltro gli oggetti erano insolitamente colorati con un blu intenso, mostrava una bottiglia separata dal gruppo. Per il resto era sempre la stessa dinamica: un gruppo, lo sfondo.

Lo sfondo è sempre neutro, invisibile, ineffabile, inesistente come i contorni di un sogno, i bordi del nulla che divora Fantàsia. In questo sfondo nebbioso ed onirico gli oggetti vivono degli stessi colori, di una luce diffusa (forse) che spesso si confonde con lo sfondo stesso (una bottiglia verde il cui vetro è indistinto nella parete). A volte la debolezza dei colori è tale che l'oggetto è realizzato per negazione dello spazio e del colore. Quasi fosse una soglia per un'altra realtà, anziché un dato oggettivo presentato davanti a noi. A volte invece il disegno intero eccede nell'astratto, e poche pennellate smaterializzano ancora di più il significato, giungendo a guazzi minimali, quasi orientali. Ma è nei quadri più classici che la forza del grigiore e della ripetizione si presenta più potente, un richiamo insistente come un bussare continuo ad una porta per scoprire, vedere, trovare quello che c'è dentro la realtà, al di là, otlre i contorni. Il soggetto pittorico più materialista che esiste diventa una strada per passare al significato più spirituale del reale, e non riesco a capire se l'operazione sia riuscita o meno (un critico lo saprebbe).

Questo lavora funziona meglio quanto l'opera, il gesto, lo sguardo è ripetuto di continuo e di continuo. Mia mamma commenta dicendo che c'è un comportamento ossessivo qui dietro, ma lo fa come ammettendo che c'è qualcosa di negativo, qualcosa di non-normale, di non-sano, di non-felice. Non è detto che sia così: non è detto che l'essere ossessionato (dalle bottiglie, dall'infinito) sia un tratto negativo, e non è detto che *non* essere ossessionati sia un tratto normale, sano, felice. Non è detto che l'artista sia matto o anormale, anzi può darsi che tutti lo siamo, ma solo l'artista ha la capacità (intellettuale o manuale) di realizzarlo in qualcosa.