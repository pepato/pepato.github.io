---
layout: post
title: '27 - informazione'
date: 2014-08-27 07:48
comments: true
categories: 
---
Sto guardando (ma ecco che avevo iniziato scrivendo "sto leggendo"!) The Newsroom e mi capita la stessa entusiasmante reazione di quando guardavo Battlestar Galactica: è eccitante vedere quelle menti brillanti al lavoro, litigare correre e combattere per portare a casa una piccola o grande impresa (un notiziario - la salvezza dell'umanità). Invidio l'altezza dei valori in ballo e la necessità fondamentale per ognuno di dare il massimo e attingere al massimo delle proprie qualità e professionalità. E l'inevitabilità di doverlo fare insieme, al costo di pigliarsi a schiaffi.

Alti valori. Informazione. Educazione. Aspiriamo nel nostro piccolo a fare qualcosa di buono, di utile, o perlomeno di sensato.

Leggo belle frasi come quella di Sofri:

> Una democrazia è un sistema di funzionamento delle comunità auspicabile, efficace e giusto perché consente che le opinioni e le scelte di tutti pesino, ma lo è solo se quelle opinioni e scelte sono informate, se nascono da dati sufficientemente completi e non falsi. Altrimenti è solo un sistema giusto, ma fallimentare e controproducente: una democrazia disinformata genera mostri maggiori di una dittatura illuminata, per dirla grossa. 

Leggo illuminate parole come quelle di Sinibaldi:

> Una tecnologia si sviluppa e si afferma solo se incarna un contenuto capace di suscitare un desiderio. Senza questa laica trinità (tecnologia, contenuto, desiderio) nessun nuovo medium, nesun nuovo strumento o linguaggio può imporsi.

Cosa c'entra? C'entra con il fatto che le azioni devono essere risposte ai bisogni. Che per conoscere e capire i bisogni bisogna essere informati. Che per fornire le azioni bisogna essere informati e saper informare. Che c'è un circolo costante e incessante e ineludibile fra ogni comportamento umano, all'interno del quale ognuno di noi è chiamato a fare la sua parte attingendo alle più alte facoltà del suo intelletto, del suo corpo, della sua professione, della sua morale.