---
layout: post
title: '31'
date: 2014-07-31 09:58
comments: true
categories: 
---
Gente che parla e non ascolta. E io che mi riconosco, e riconosco la condanna, e mi pento e mi dolgo e mi vedo forse un po' migliore di quando non vedevo (e pertanto ringrazio la condanna).

Il fatto è questo. X mi invita per un caffè, ma non ha tempo, è di corsa, ha un sacco da fare, e mi propone un "frullato" in ufficio. Penso: l'ho già capito che sei nervosa, l'ho già visto che sei ansiosa, che navighi di corsa fra diecimila demoni neri che ti punzecchiano e consumano. Vado da lei. Lei è gentile, entusiasta, solare. Parla, di corsa, velocemente. Parla, tantissimo. Di sè, di quello che fa e che ha fatto, del suo valore, della sua esperienza, delle sue qualità, e mi chiedo quando, in quale momento da quando sono entrato le ho dato l'impressione di volerla giudicare. Mi chiedo (ma lo so già) la necessità di questa sua autopromozione. Sono accondiscendente, nei rari momenti in cui mi lascia la parola. Diciamo un po' di banalità conservatrici, faccio finta di ignorare le sue scivolate più ridicole o estreme. Parla e parla, si lamenta, fa un manifesto, sembra divorata dall'ansia di dovermi dire tutto di lei. Passa un'ora e mezza. Dopo un'ora e mezza, triste e stravolto nella poltrona dell'ufficio con la porta chiusa, lei mi congeda.

A questo punto succede una cosa molto brutta. Con un entusiasmo carico di genuine generosità e gentilezza, lei mi offre un frappè, chiedendomi cosa preferisco fra un gusto e un altro gusto. Balbetto scegliendone uno, stordito da quello che mi fa vedere. Due confezioni di plastica di preparato, da stappare e da bere così. Non mi capacito. Chiedo un bicchiere. Lo assimilo con un cucchiaino, orribile. E mentre vado via dall'ufficio, ferito da una tristezza profondissima, provo a dare un senso a questa conversazione surreale.

E mi chiedo: quale amor proprio può avere una persona per condannarsi ad accettare un pasto così schifoso? Per prendere dal banco di un supermercato la cosa più finta, asettica, plasticosa che ci sia e accettarla nel proprio corpo come qualcosa di benefico. Quale rispetto per il proprio gusto si deve avere per fare al proprio gusto una cosa così brutta. Quale disperazione riveste le pareti del proprio corpo per lasciare che una cosa così squallida vi scorra liberamente, senza rimorso, con indifferenza.

