---
layout: post
title: 'artisti'
date: 2014-08-23 08:18
comments: true
categories: 
---
È sbagliato attribuire al concetto di "arte" il concetto di "superiorità". Le due cose non sono sinonimi. Siamo abituati - per una filosofia idealista ottocentesca - a considerare l'arte come suprema espressione dello spirito umano. Pertanto ci aspettiamo dall'arte sempre qualcosa di alto, nobile, bello, superiore. Ma questo è vero solo in potenza. L'arte *può* essere questo, ma non necessariamente lo deve essere (né lo è quasi mai).

L'arte è una naturalissima espressione dell'ingenio e della creatività umana. Ed è personale: è il frutto di *un* ingenio, di *una* sensibilità - di un collettivo magari, o di un percorso, o di una tradizione, ma è un fatto imprescindibilmente umano.

Ed è un'esperienza. Un'azione. Come tale può sempre essere imperfetta o debole. Ma non ha importanza, non più di quanta ne abbia qualsiasi gesto umano quotidiano.

L'arte è espressione. L'individuo che la pratica lo fa all'interno di un percorso che è suo soltanto, un percorso relativo alla sua crescita e alla sua espressione.

Il cinquantenne praticante di Tai Qi; la giovane donna che cura i bonsai; lo studente che scrive poesie; l'impiegato che pratica alpinismo nel weekend, e il suo collega che gioca a calcetto il mercoledì sera; il bambino che costruisce astronavi con il lego; le ragazzine che fondano il giornalino della scuola.

Ognuno di questi percorsi raggiunge un livello di "altezza" che è misura della persona che lo pratica, non di altro. 