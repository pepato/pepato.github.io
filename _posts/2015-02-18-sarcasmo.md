---
layout: post
title: Sarcasmo
date: 2015-02-18
published: true
---
Ho deciso di abbandonare il sarcasmo.

Sarà difficile, sarà impossibile, fallirò dopo dieci minuti e mi sarò dimenticato di questo proposito. Ma vale la pena provare a uscire dal meccanismo vizioso che soprattutto noi che viviamo nella rete ci troviamo a utilizzare così facilmente.

Ho deciso di abbandonare il sarcasmo. E' una forma di bullismo verbale, è un veicolo di cattiveria mascherato da superiorità intellettuale, e suona da stronzi arroganti. Bullismo, superiorità, arroganza sono cose che non voglio facciano parte della mia vita.

Spesso è divertente usare la propria intelligenza in ogni commento o replica: fa parte dell'avere un'intelligenza, e appartiane al contesto in cui si parla. Ma poiché il più delle volte usiamo il sarcasmo per *punire* un comportamento altrui, la cosa non mi piace più. Usiamo il sarcasmo per marcare una superiorità, ed è sbagliato - benché sentito. Usiamo il sarcasmo per creare una distanza, e quindi non per risolvere un problema ma per tirarsene fuori. Usiamo il sarcasmo per creare un'incomprensione (l'altro non capisce, ci si aspetta) e quindi è un'autodifesa stupida. Infine usiamo il sarcasmo per offendere in maniera sottile, e di nuovo: benché la cosa sia sentita (*vogliamo* offendere quello stronzo imbecille, *vogliamo* farlo sentire l'idiota che è) non otteniamo che un inutile e improduttivo sollievo personale. Al massimo godiamo nell'aspettativa di un pubblico che ci osserva, come se fossimo tutti lì a tirarci di gomito, a compiacerci infantilmente della nostra sprecata intelligenza.

Invece, aiutare, comprendere, istruire, rischiarare, con pazienza, con fatica, con compassione, con umiltà.
