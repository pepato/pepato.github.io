---
layout: post
title: '26'
date: 2014-07-26 08:01
comments: true
categories: 
---
Il pulman 160. Che scoperta. Da dietro casa mia, mi trascina per il più bel giro panoramico che abbia fatto finora. Attraversiamo le Terme di Caracalla e scendiamo lungo lo stadio, fra colli impazziti di verde che danza con le rovine altissime. Ancora colli e ancora verde, serpeggiamo giù, costeggiando il circo massimo, fino alla zona nota della Bocca della Verità, l'arco di Giano, bellissimo ma sacrificato, isolato in un angolo come in castigo, i tempietti quasi arcadici, e poi sfioriamo l'imponenza del Teatro Marcello, che ti colpisce con storia bellezza e austerità a ricordarti che non esiste solo il Colosseo. Girato l'angolo accarezziamo la base del Campidoglio, le scale che si accavallano verso la meravigliosa piazza di Michelangelo, le statue imponenti e gloriose che ne guardano l'accesso. E poi le rovine dell'ara coeli, piccole e fierie, ai piedi dell'imponente esagerata massa bianca del Vittoriano. Li capisco i dittatori, li capisco i re, li capisco i potenti, che chiamano per sé queste cose grandiose, che poi scomparsi loro e dimenticati rimangono, orfani, ma almeno imponenti se non proprio belli. Come il piede gigante che illustra il poema di Ozymandias, orme di passato glorioso e importante - o che vuole essere raccontato come tale - gli Argonath.
Entriamo in via del Corso, caotica e stretta stupida di negozi e turisti, fra nobili case: la piazza Venezia di Mussolini, palazzo Sciacca, Piazza Colonna con la sede del governo, la salita a Montecitorio, poi giriamo verso il Tritone. Qui un'altra meraviglia barocca, e subito su per via Veneto, tortuosa ed elegante, ancora ridente delle marachelle avvenute dentro e fuori la sua bellezza da matrona. Ed ecco che aggirate le mura entriamo a Villa Borghese, e sembra di entrare in mille parchi, uno dietro l'altro come scatole cinesi. Il pulman mi lascia dietro la porta del Flaminio, scendo, mi volto a salutare il bellissimo ingresso del parco, e affrontando i turisti orrendi attravrso la porta di PIazza del Popolo. Altro splendore, prospettive lancinanti come i raggi del sole stilizzati dei dipinti religiosi mi guidano verso Spagna, verso il Vittoriano di nuovo, verso San Pietro. L'elegante salita del Pincio mi aspetta di lato, e la percorro, fra il verde dell'ottocento, fino ad arrivare a Trinità dei Monti, e poi a via Sistina - il cui teatro mi promette Jesus Christ -  mentre su Villa Borghese il cielo assume una tinta violacea e compatta, come un quadro di Klein ma più depresso, che stride stranamente con il verde brillante dei pini marittimi. Corro via da quel cielo, ritorno in centro, aspetto per 40 minuti che il pulman mi riporti a casa, stanco, la guida del Touring comprata di fresco in Galleria Sordi mi gioca pesante fra le mani.
Entro in casa, apro le finestre, e il cielo non si trattiene più, si sfonda e scroscia dietro a questo breve pomeriggio di bellezza gustata quasi in apnea.