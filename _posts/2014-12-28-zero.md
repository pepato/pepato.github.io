---
layout: post
title: Zero
date: 2014-12-28
---
Parlo delle cose che non mi sono piaciute più di quelle che ho amato. Perché le cose che non mi piacciono voglio **capire** perché non mi sono piaciute, voglio analizzarle, voglio sfidare e comprendere il contrasto fra loro e me. Le cose che amo sono chiare, facili: ti allietano l'anima, ti consolano, ti fanno stare bene, non richiedono sforzo (se non per coltivarle, e farle crescere, è chiaro). Certo vale quello che diceva il [Maestro][1] ovvero "E' stato bello? *perché*?" per costringerti a non dare per scontata la bellezza, a non abbandonarsi alla superficie.

Ma le cose brutte. Le cose brutte richiedono uno sforzo. Le cose brutte ti fanno male e ciò che ti fa male pretende una soluzione. Il conflitto va risolto sempre. Le posizioni riequilibrate. Magari c'è qualcosa che non ho capito. Magari c'è qualcosa che non so. Magari il linguaggio è diverso. Magari l'aspettativa era errata. Ma credo che fare lo sforzo di discutere una cosa che non ti è piaciuta, lungi dal voler essere solo uno sfogo riparatorio, valga la pena e aiuti a trovare un posto, nel proprio scaffale di emozioni e cultura, anche alle cose stridenti, dissonanti, inadeguate.

Per questo mi interessano di più le recensioni negative che quelle positive, i giudizi a una-due stelle anziché quelli a 5 stelle. Mi interessa capire perché una cosa fallisce, cos'ha che non va, dove difetta. Il bello è più facile trovarlo a volte, è più naturale.

Quando un'opera non mi piace, preferisco capire il perché che non il rifiutarla completamente: preferisco avviare una conversazione su queste due posizioni distanti (io e lei) anziché bollarla come "sbagliata". Credo che sia doveroso, e rispettoso, nei confronti del lavoro di un'altra mente.

[1]: In teoria Giussani, ma in maniera indiretta, quindi usiamolo come segnalibro per qualsiasi maestro.