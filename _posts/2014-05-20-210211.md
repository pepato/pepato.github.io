---
layout: post
title: 'Pratica'
date: 2014-05-20 18:43
comments: true
categories: 
---
La pratica è più importante della teoria e più divertente. Ma la teoria è fondamentale, per dare profondità e sostegno. Radici profonde, fondamenta.

Non dimenticherò mai l'insegnamento di uno dei miei Maestri di teatro, che nel congedare me e Cristiano alla fine di un anno intenso di lezioni ci disse: "ragazzi, studiate come dei matti!".

La teoria è come l'allenamento in palestra. Nel combattimento non dobbiamo pensare, ma soltanto agire, colpire, parare con rapidità superiore a quella della mente. Ma per arrivare a poterlo fare dobbiamo lavorare duro sui fondamenti, sulla tecnica, sulla resistenza e la forza. Dobbiamo fare centinaia di forme e di condizionamento, sudare e soffrire. Poi quando ci si mette alla prova si dimentica tutto, si spegne il cervello e si lascia che il corpo reagisca alla situazione imprevista e imprevedibile dell'evento, alla realtà inaspettata, a quella cosa per cui si arriva sempre impreparati.

Sempre Cristiano mi diceva: "non ci credo che i poeti maledetti fossero tutti sempre drogati! i loro componimenti sono di una lucidità e un rigore impossibile da realizzare da strafatti!". Dimenticava che quei poeti avevano una padronanza della tecnica sovrumana, Rimbaud a 9 anni scriveva poemi in esametri latini. Anche sotto l'effetto dei più devastanti stupefacenti, da una mente così allenata non possono scaturire che metri perfetti.

E quindi niente, ci tocca studiare, studiare come dei matti, e lasciare che solo al momento dell'azione la nostra pratica risulti leggera, spontanea.