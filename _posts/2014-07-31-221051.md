---
layout: post
title: 'solitudine'
date: 2014-07-31 08:50
comments: true
categories: 
---
*Lettera ad Andrea sulla solitudine. 31 luglio 2014, Roma.*

Ciao Andrea,
ho letto il tuo bel post di auto-presentazione sul blog di TwoReads. Bello, mi è piaciuto perché ti ritrovo in quel ritratto e mi ritrovo in quanto ti conosco e mi ritrovo in quanto mi toccano molte cose che dici.

Una cosa mi colpisce più di altre in questo periodo, e risuona forte perché ce la siamo un po' rimpallata su twitter - ma voglio che ne parliamo ancora. Si tratta della necessità della solitudine.

Tu scrivi:
> Il libro presuppone una solitudine, e soprattutto presuppone una reazione. Se leggi e non applichi, non vivi quello che hai letto, il libro è inutile. Che senso ha leggere tutti i libri del mondo se non sai restituire quello che hai imparato?

C'è una frase che avevo letto tempo fa, sono convinto che sia di Pasolini, ma non riesco a ritrovarla. Dice pressapoco così: "la solitudine è per me una contraddizione atroce. Io anelo alla solitudine, ne ho bisogno e me ne nutro, per scrivere, per leggere, per pensare. Ma ho bisogno della compagnia, della vita, degli uomini, della società, perché non sono nulla senza di loro e per loro."

Insomma ricostruisco a memoria una cosa che forse lui non ha mai detto - anche se è molto affine alla sua persona. [La frase esatta poi era: *"La mia indipendenza, che è la mia forza, implica la solitudine, che è la mia debolezza."* (P.P. Pasolini, Il Caos, Editori Riuniti, 1979)] Ma il punto non è lui, quanto la verità che dice: esiste solo una dimensione in cui noi possiamo esistere e operare, ed è quella sociale, comunitaria, umana, ma per essere la persona che sono, per costruire la mia identità, ho bisogno della solitudine.

L'arte è così. La scrittura forse si alimenta dalla vita (in certi casi con urgenza, vedi Saviano). Ma non può che praticarsi in isolamento. Non credo nella scrittura collettiva, forse sono troppo legato al romanticismo. E penso a Alain Damasio che per scrivere quel capolavoro de L'orda del vento si è ritirato due anni e mezzo su uno scoglio isolato in Corsica, senza vedere nessuno.
E la fotografia non ne parliamo: non si può fare fotografia insieme ad altri. Hai bisogno del tuo rapporto intimo con le cose, che sia l'istante fugace del reportage o la poesia del dettaglio, hai bisogno di un passo, di un tempo, di un percorso fra le vie di una città che non è quello dei turisti e di una pazienza nel cuore nero della guerra che non è quello dei giornalisti.
Hai bisogno di coltivarti, di allenarti, di metterti alla prova, e lo puoi fare solo da solo. Lo sappiamo, lo sappiamo quando leggiamo e lo sappiamo quando tentiamo di scrivere qualcosa.

Pensavo molto a questo quando l'anno scorso praticavo meditazione e conoscevo dei maestri buddisti. Lavoravamo sulla meditazione e sulla consapevolezza, cercando ciascuno un proprio momento e un proprio spazio per allenare il proprio respiro. Io avevo appena iniziato, e a fatica riuscivo a resistere venti minuti seduto in silenzio. La natura era troppo bella e la mia frenesia se ne nutriva troppo avidamente (e infatti stavo male, e infatti piangevo). Altri sapevano già conciliare i due ritmi, ed essere felici di questo. Ci pensavo anche quando, negli anni, ero sempre stato affascinato dalla figura e dal ruolo dei frati e dei monaci cristiani. Una vita spesa in un eremo, in solitudine, nella pace, nel lavoro, nella natura, nella calma, nell'esercizio. Una cosa estremamente affascinante, una dimensione identitaria fortissima. Però con un sottofondo di "sbagliato" enorme. Ho sempre creduto che il monachesimo sia un'oscenità nei confronti del pensiero cristiano, un errore - un cristiano NON E' solo, per definizione.

Ma indipendentemente dal credo o dalla confessione, vedo sempre molte persone che si ritirano a lavorare su se stesse (in un monastero, in una foresta) e arrivano a un grado di consapevolezza interiore tale da superare tutte la ansie e le paure umane, tutte le distrazioni dei desideri, tutte le debolezze dell'essere umani, ed essere felici. Ma mi chiedevo, che senso ha essere felici e stare da soli in un bosco? Che senso ha essere saggi e stare da soli in montagna? Che senso ha essere virtuosi e stare da soli in una capanna?

Ne parlavo con un mio amico, artista marziale, che provava una spiegazione: forse chi raggiunge un tale grado di illuminazione "non ha più" interesse per gli altri (il giudizio degli altri, le necessità degli altri). Ma allora mi chiedevo più forte: che senso ha trovare la virtù / la felicità se poi non la puoi trasmettere, condividere, insegnare, indicare. Cosa me ne faccio del mio benessere, della mia felicità, del mio respiro (del mio libro) se non ho persone che ne possono godere, se non ho persone che posso rendere felici con questa mia felicità, se non ho persone a cui posso indicare la strada.

Insomma torna la contraddizione dello pseudo-Pasolini di cui sopra: io anelo alla socialità, ma ho bisogno della solitudine. L'arte (che sia dei libri o che sia dello yoga) lo richiede.

Diderot diceva "'il n'y a que le méchant qui soit seul": solo l'uomo cattivo è solo.
Rousseau, da poco ritiratosi in isolamento, non apprezzò.
Non so dove stia fra loro due la virtù, tantomeno la felicità.

Stammi bene, spero di rivederti presto. Dobbiamo parlarne, tanto, di queste cose, perché sicuramente ho scritto troppo in fretta troppo poco e troppo male quello che ho dentro.