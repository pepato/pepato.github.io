---
layout: post
title: 'leggere'
date: 2014-08-17 17:16
comments: true
categories: 
---
Ci sono domande a cui bisogna coltivare sempre una risposta, quotidianamente, da tenere pronta con sé, perché quelle domande e quella risposta sono la tua identità. Che cos'è per me leggere?

Diciamo la verità: quali sono veramente i libri che ho letto nella mia vita, le pagine che mi hanno fatto sognare e innamorare di questo oggetto sacro e magico che è il Libro? Mi viene in mente il primo libro di cui ho una memoria iconica: la copia de "Le tigri di Mompracem", illustrato con colori sgargianti e rivestito di una rilegatura solenne, che Michele mi aveva fatto trovare sulla scrivania quando avevo undici anni. Un regalo che apriva davvero a orizzonti infiniti, un gesto gratuito che mai si potrà ripagare. 

Non fu il primo libro ovviamente, avevo passato le elementari a leggere di continuo. Mi vengono in mente, prima di ogni altro, i *librigame*. E anche "Il pianeta degli alberi di Natale", a proposito di evasioni e viaggi interstellari.

Leggere per me è sempre stato un mezzo per accedere a un'altra realtà. Non parlo soltanto di *evasione* - c'è stato anche quello certo, specie da ragazzo, quando mi immergevo in fantasy e libri game. La letteratura era un gioco, un modo in cui io ottenevo di più dal mondo, da un mondo che non mi dava quello che volevo. Un gioco che facevo anche da solo, quando picchiando sulla dura macchina da scrivere tentavo di ricreare i giochi che leggevo, così come su fogli di carta ricreavo a pennarelli le schermate dei videogiochi che non potevo permettermi (Double Dragon!)

Ma chiaramente era più di qualcosa di ludico. Non era solo evasione perché alla realtà alternativa si accedeva sempre per portare qualcosa in questo mondo. Era un portale, non una via di fuga, una finestra aperta, non un rifugio. Raramente mi sono perso; tornavo sempre indietro - all'ora di cena, quando mamma chiamava. Era - in fin dei conti - un modo per studiare e conoscere me stesso, la realtà, sebbene con quanta inconsapevolezza, con quanta romantica ingenuità e con quale colossale fraintendimento.

Lo scrittore - il *poeta*! - per me è sempre stato colui che andava in un'altra dimensione, e tornava a raccontare. Era Dante, era il Vecchio Marinaio (come mi ha insegnato la splendida Ginevra Bompiani nell'introduzione all'edizione BUR). E il mondo a cui attingere non era solo una realtà "fantastica". Poteva essere la storia (Manzoni, Ken Follett), la psiche (Freud, Stephen King), le paure e i sogni (Gaiman, il surrealismo), l'amore e gli ideali nella realtà antistorica (i romantici, i gotici).

La scoperta del linguaggio, negli anni dell'università (Heidegger, Pascoli, Caproni, Calvino) e tutta la poesia (Celan, Rilke, Holderlin, Keats, Ungaretti) mi ha poi dato una chiave con cui navigare, una sorta di mappa celeste, un sestante fatto di stelle, una pagaia fatta d'acqua.
Leggere per scoprire mondi dunque? Il linguaggio come strumento ermeneutico? Sì senz'altro. Ma mi accorgo che non di soli mondi letterari si tratta.

Che sia un manuale di fitness, un testo di biblioteconomia, una pagina di enciclopedia o uno studio sulla guerra, la rete di contraddizioni è sempre tesa, in tutti gli angoli della mia vita, dei miei anni, delle mie giornate. E la ripercorro all'indietro fino a quando ero bambino, quando le prime enciclopedie illustrate mi aprivano al mondo dei dinosauri, del sistema solare, della civiltà egizia, del corpo umano. Già allora aprivo libri - i libri che trovavo per casa, che i miei genitori saggiamente mi facevano trovare per casa - per incontrare realtà che non potevo vivere a casa mia.

I libri erano estensioni - nel tempo, nello spazio, nell'anima - del mondo (dei mondi). Erano viaggi. Erano artefatti di memoria - memorie che installavo nel mio cervello, per arricchirmi di esperienze che in realtà non avevo vissuto, ma che non per questo non erano meno vere.

I libri erano e sono tutto questo.