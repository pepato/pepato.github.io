---
layout: post
title: '22 - nero'
date: 2014-08-22 16:25
comments: true
categories: 
---
Finalmente inizio a leggere Goethe e il resoconto del suo viaggio in Italia. E come già prevedevo, trovo molte delle parole che avrei voluto scrivere io, e scritte meglio.

Adesso mi soffermo sul passaggio dell'11 novembre, quando visita il Colosseo. Scrive nitidamente le stesse impressioni che avevo avuto ai piedi della colonna traiana, nei miei primi giorni di Roma:

> Quando si contempla un cosa simile, tutto il resto appare un'inezia. È così grande che la mente non riesce a comprenderlo in sé; piccola è l'immagine che la memoria ne serba e, quando si torna a vederlo, fa l'effetto d'esser più grande di prima.
    
Aggiungo una cosa. "L'immagine che la memoria ne serba" vale anche per l'immagine che l'attesa si crea. E quando la si vive e incontra per la prima volta nella realtà, ecco che la realtà appare più grande, più bella, più nitida. Quando Goethe arriva a Roma scrive le stesse cose che io pensai di New York:

> Giacché si può dir davvero che abbia inizio una nuova vita quando si vedono coi propri occhi tante cose che in parte già si conoscevano minutamente in ispirito. Tutti i sogni della mia gioventù li vedo ora vivere; le prime incisioni di cui mi ricordo (mio padre aveva appeso ai muri d'un vestibolo le vedute di Roma) le vedo nella realtà, e tutto ciò che conoscevo già da lungo tempo, ritratto in quadri e disegni, inciso su rame o su legno, riprodotto in gesso o in sughero, tutto è ora davanti a me; ovunque vado, scopro in un mondo nuovo cose che mi son note; tutto è come me l'ero figurato, e al tempo stesso tutto nuovo.

E la conferma che io rivivo in lui (o lui in me - io nel suo libro, lui nella mia esperienza) è nella frase subito dopo:

> Altrettanto dicasi delle mie osservazioni, delle mie idee. Non ho avuto alcun pensiero assolutamente nuovo, non ho trovato nulla che mi fosse affatto estraneo; ma i vecchi pensieri si sono fatti così definiti, così vivi, così coerenti, che possono valere per nuovi.

Immaginazione e ricordo sono belli - "le melodie non udite sono più belle" - ma la realtà, in barba ai miei amati romantici, è più bella. Nella durezza della sua faccia, nell'inafferabilità dei suoi contorni, nella crudeltà del tempo che fa morire ogni attimo, la realtà vince sempre.

Penso alle cose che mi dice Ona nella solitudine disperata dello schermo e della distanza: "ho in testa tante cose belle di noi due, e nessuna riguarda una chiamata su Skype".

Mi devo aggrappare a queste cose - mi devo *aprire* a queste cose - in questi giorni di profondità senza luce, senza speranza, le mani e il fiato che annaspano contro le pareti viscide e nere di un pozzo in cui mi trovo incastrato.

(Le citazioni di Goethe sono tratte da *Viaggio in Italia*, Mondadori, 1983, trad. E. Castellani)