---
layout: post
title: 'serate di giugno'
date: 2015-06-28
comments: true
categories: 
---
Che belle le serate di giugno dal balcone delle nostre camere.

Ricordo esattamente quello che provavo a vent'anni, scrivendo poesie, scrivendo di Elisa, scrivendo di notte e di madri e di rondini mentre il cielo si inlucidiva nello strascico del tramonto.

Il calore terribile del giorno ormai dissolto, le rondini impazzite a cucire la sera, minuto dopo minuto, intessendola di grida e traiettorie veloci, la luce diventare azzurra e le ombre nere, e l'aria finalmente fresca.

Ho 36 anni. Ne sono passati tanti da quando scrivevo sul diario al liceo, ingannando l'estate e la sua solitudine sconosciuta. Ne sono passati tanti da quando scrivevo poesie, da quando corteggiavo la sera, da quando mi illudevo di un riposo di qualche ora in qualche serata intorno alla fine di giugno.

Dopo tanti anni è piacevole, con un certo distacco, rivedere questo scenario, questa brezza serale, queste strisce rossastre che toccano il cielo pulito, le ombre, la speranza che ancora è lì, non se ne è andata, a differenza di me, di tante altre cose.
